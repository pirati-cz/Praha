### 1. Souhrn úspěchů Pirátů v Praze za volební období 2014–2018

**Pomohli jsme vyřešit problém s Opencard, když jsme přesvědčili město, aby zavedlo jako alternativu papírové kupony.** I když jsou samy o sobě primitivní, Pražané získali možnost volby a Praha přestala být rukojmím poskytovatele služeb pro Opencard.

**Zveřejnili jsme čtvrt milionu faktur Magistrátu.** Díky nim bylo konečně možné zjistit, jak úřad hospodaří. Učinili jsme tak sami, neboť úřad i přes naše opětované apely strkal hlavu do písku. 

**Vyvinuli jsme tlak na odchod Radmily Kleslové.** Bývalá StBačka v čele Prahy 10 měla ve své funkci řadu lukrativních kontraktů s některými státními firmami. Rovněž zastávala různé posty v dozorčích radách státních a městských firem. Když jsme se pokoušeli zjistit, co bylo podstatou práce Kleslové v uvedených firmách, zjistili jsme, že žádné záznamy o její činnosti neexistují. Na podzim roku 2015 Kleslová odešla z pozic v dozorčích radách městských firem. Piráti přispěli k mediálnímu tlaku, který vedl k pádu Kleslové nejen v mětských firmách, ale i v hnutí ANO a na městské části Praha 10. Zveřejnili jsme totiž, že z funkcí v městských firmách brala přes 360 tisíc měsíčně, více než prezident republiky. 

**Spustili jsme Otevřená data v Praze.** Zastupitel Ondřej Profant byl zpočátku koordinátorem portálu otevřených dat http://opendata.praha.eu/. Díky němu se mohou Pražané dozvědět více o fungování města a jednotlivých městských firem. Uspořádali jsme hackathon, kde byla poskytnutá data využita pro tvorbu nových mobilních aplikací, které mohou Pražané využívat. 

**Odhalili jsme dotované byty soudcům a státním zástupcům.** Soudci a státní zástupci, kteří mají nadstandardní příjmy, měli k dispozici byty za velmi nízké nájemné (srovnatelné např. s učiteli nebo policisty). Navíc měli s Prahou smlouvy často uzavřené na jeden či dva roky; byli tak motivováni k tomu, aby rozhodovali v soudních sporech s hlavním městem Prahou zaujatě, tj. ve prospěch hlavního města.

**SMS jízdenky.** Porovnali jsme výši cen služby SMS jízdenek pro město v Praze a dalších krajských městech, kde daná služba běží. Poukázali jsme na to, kolik hlavní město na službě tratí a že v porovnání s ostatními městy má množstevní přirážku. Dopravní podnik od té doby jedná s poskytovatelem o změnách smluv.

**Zveřejnili jsme Metropolitní plán.** Rozpracovaný dokument, který nahradí současný platný územní plán jsme získali díky zákonu o svobodném přístupu k informacím a dali ho na náš web. Vedení města následně dospělo k závěru, že bude lepší, když další verze bude zveřejňovat místo nás Institut plánování a rozvoje.

**TETRA nešifrovaná.** Zjistili jsme, že radiový systém pro bezpečnostní složky města může každý odposlouchávat. Apelovali jsme na vedení Prahy, ať zjedná nápravu – nyní se připravuje zadávací dokumentace.

**Kuchyňka. Odhalili jsme, že primátorka Krnáčová schvaluje pražské stavební předpisy v „kuchyňce“.** Rovněž jsme dohledali, že jí je na poslední chvíli napsali magistrátní úředníci poté, když v zápalu politického boje odmítla návrh, který několik měsíců připravovala odborná skupina. 

**Odhalili jsme klientelistickou síť pražské ČSSD.** Zjistili jsme, že hlavní město Praha dává lukrativní zakázky firmám, které patří méně exponovaným členům ČSSD na městských částech. Za posledních 10 let si firmy 3 členů pražské ČSSD z Prahy 14 přišly od městských firem a příspěvkových organizací na 2 miliardy korun.

**Prosadili jsme do protikorupční strategie Prahy důležitá opatření.** Zveřejňování informací o zakázkách, zveřejňování faktur a nájemních smluv – a to všechno jako otevřená data. To jsou body, které Piráti navrhli a prosadli do protikorupční strategie města na rok 2017–2019. Bohužel tato opatření zůstala jen na papíře, mezi priority primátorky Krnáčové zřejmě naplňování protikorupční strategie nepatří.
 
### 2. Sourn povedených věcí současné koalice

**Zlevnění ročního kuponu na MHD zvýšilo atraktivitu veřejné dopravy.**

**Praha zavedla kartu „Lítačka“, jejíž provoz i zavedení vyšlo na rozumné náklady.** Město se zbavilo závislosti na předchozím monopolním dodavateli s jeho Opencard, který město neustále šikanoval kvůli nákupu licencí.

**Teze digitální strategie.** Vedení města schválilo základní teze digitální strategie, který iniciovali dva pirátští zástupci v Komisi ICT. Teze počítají se zaváděním otevřených dat a popisují postup digitalizace správy města a podporu open source. Jen nás mrzí, že mnohé zůstalo na papíře.

**Divoké změny územního plánu už nejsou tak časté jako dřív.** Proces změn územního plánu, což je v Radě gesce Zelených, se oproti dřívějším obdobím výrazně ztransparentnil. Divokých změn územního plánu, kdy se louka mění na stavební parcelu (a developer si tím vydělá stovky milionů, aniž by městu na oplátku přispěl na stavbu potřebné infrastruktury), také výrazně ubylo.

**Zřízení Fondu pro rozvoj dostupného bydlení.** Fond získává prostředky prodejem bytů, které patří hl. m. Praze a které nejsou svěřeny městským částem. Tyto nabyté prostředky se tak nerozpouští v rozpočtu, jak je jinde běžné. Místo toho jsou určeny na projekty pro dostupné bydlení. Bohužel za toto volební období bylo realizováno jen minimum projektů, takže peníze ve fondu leží ladem.

**Odstranění parkoviště z Malostranského náměstí.** Cenný prostor v centru města konečně dostal důstojnou podobu. Náměstí slouží opět jako místo setkávání lidí.

**Příprava Mapy infrastrukturních deficitů.** Ta bude sloužit k lepšímu plánování města, aby bylo zajištěno, že všude bude dostatek škol a školek, doktorů či obchodů. Kvůli zdržování některých koaličních stran ale zatím mapa nebyla vyhotovena, ač její příprava byla schválena.

### 3. Souhrn nepovedených věcí současné koalice

**Metro D není.** Koalice ANO+ČSSD+Trojkoalice navzdory původním plánům nedokázala vykoupit pozemky pro výstavbu metra D. Přestože výstavba měla začít již v roce 2017, nakonec má být v roce 2018 zahájena stavba úseku mezi dvěma stanemi (Pankrác a Olbrachtova), neboť město nedokázalo získat pro zbytek úseku všechny pozemky, které potřebuje. Celý proces na vybudování „déčka“ tak připomíná realizaci metra v Novosibirsku, kde v roce 1987 také otevřeli jednu linku s dvěma stanicemi. 

**Mobilní signál v metru.** Hnutí ANO před volbami vydalo působivé video, kde uvádělo, jak je škoda, že v pražském metru není telefonní signál, a že „to prostě zařídí“. Po čtyřech letech však k zajištění pokrytí pro Pražany stále nedošlo. Dopravní podnik a operátoři se údajně nedokážou domluvit. Koalice se namísto toho rozhodla ve stanicích metra a v lanové dráze zavést wifi, za což město utrácí desítky milionů.

**Koncept Smart Cities.** Chytré lavičky, chytré koše, chytré lampy, chytrá měřidla... Praha si pořízuje spoustu technologických hraček, které nepotřebuje. Chytré koše mají údajně šetřit místo v historickém centru, kupují je však ale i „sídlištní“ městské části. Chytré lavičky stojí miliony a v létě se na nich můžete spálit. Přitom před skutečně chytrými řešeními zavírá Praha oči – na webu hlavního města věčně něco nefunguje, v metru stále není telefonní signál.

**Protikorupční strategie.** Praha si schválila protikorupční strategii na léta 2017–2019, která předpokládala řadu dobrých kroků směřujících k větší transparentnosti. Ty se však podařilo splnit pozdě, jen částečně, nebo vůbec. Strategie zadala úředníkům jasné termíny realizace opatření, ti ale nekonali. V oblasti otevřenosti Magistrátu tak za toto volební období nedošlo k pokroku.

**Plné využití potenciálu otevřených dat.** Je úspěch, že Praha zavedla otevřená data. Nestalo se však standaradem, aby město dávalo svá data k dispozici. Datové sady chodí na web jen po přemlouvání; město si neuvědomuje přínos, který může v dlouhodobém horizontu z otevřených dat získat. Zatím, co Praha má k dispozici 200 datových sad, Londýn jich nabízí téměř čtyřikrát tolik. A spousta dat, která Pražané potřebují stále nejsou – například pohyb jednotlivých dopravních prostředků v rámci sítě MHD. Až v únoru 2018 vydala ředitelka Magistrátu nařízení k otevřeným datům.

**Informatika funguje stále při starém.** Magistrát se pod vedením současné koalice (informatiku měla v gesci primátorka Krnáčová) nedokázal zbavit systémů, které kvůli špatně nastaveným smluvním podmínkám vytvářejí závislost na jediném dodavateli. 

**Boj proti buskingu.** Praha zavedla šikanozní pravidla, která výrazně omezila část pouličního umění v centru Prahy. Apelovali jsme na vedení města, aby pravidla nepřijímalo, ale marně.

**Pořád se rozdávají politické trafiky a městské firmy nejsou průhledné.** Apelovali jsme na vedení Prahy, aby přijalo pravidla pro transparentní obsazování dozorčích rad městských firem. Navrhovali jsme tento bod na program hned na několika zasedáních zastupitelstva. Nakonec koalice nějaká pravidla sice připravila, jsou nicméně tak vágní, že mohou sloužit akorát jako zástěrka. V představenstvech tak nadále figurují politici, kteří k tomu nejsou kompetentní, což rozvrací činnost městských firem. Město ani neschválilo vlastnickou strategii, pomocí které by firmy mohlo lépe řídit. Některé městské firmy navíc nezveřejňují smlouvy.

**Vedení města nevymáhalo škodu za Opencard po jejím hlavním strůjci – bývalému primátorovi Bémovi**. Vedení Prahy příliš dlouho otálelo s vypracováním právních analýz a právní kancelář proto následně řekla, že už je kauza promlčena.

**Návazná opatření po otevření tunelu Blanka a humanizace Magistrály.** Tunel Blanka byl po dlouhých průtazích (předražená zakázka, namočené kabely, prodloužené stavební práce, debilové...) v září 2015 konečně otevřen. Tím se výrazně ulevilo centru města od automobilové dopravy. Aby tento efekt zůstal trvalý, bylo by ale potřeba omezit průjezdnost centrem Prahy například 

**Hroucení mostů, oprava Libeňského mostu.** Pražská Technická správa komunikací dlouhodobě zcela zanedbávala údržbu Libeňského mostu, kvůli čemuž jsme podávali i trestní oznámení. V roce 2016 zastupitelstvo schválilo, že se most má opravit. Náměstek Dolínek ale dva roky nic nedělal, a tak Libeňský most musel být v únoru 2018 na jistou dobu kvůli havarijnímu stavu uzavřen pro provoz aut a tramvají. Nyní hrozí jeho zbourání a nesmyslné rozšíření o několik pruhů. Některé další mosty (např. Most Palavkého, Hlávkův most nebo Barrandovský most) jsou na tom z technického hlediska rovněž velmi špatně. Trojská lávka dokonce spadla. Tragický stav pražských mostů je zapříčiněn nekvalitní prací Technické správy komunikací a špatně nastavenými prioritami vládnoucích politiků. Ti totiž raději přestřihávají pásky u nových dopravních staveb, než aby opravovali ty stávající.

**Nepodařilo se odblokovat stavební uzávěry, aby se dalo stavět v širším centru města.** Příprava zástavby u Nákladového nádraží Žižkov se alespoň připravuje, ale ohledně Bubnů k zásadnímu posunu nedošlo. Na území Prahy existuje celkem 30 stavebních uzávěr; protože je Praha nedokázala odstranit a zároveň se odmítla rozrůstat do krajiny, není možné stavět nové byty nebo kancelářské objekty téměř nikde. Výsledkem jsou rostoucí ceny nájmů. 

**Příliš dlouhá neaktivita v problematice Uberu.** Ačkoliv Piráti apelovali na primátorku Krnáčovou i na vládu, aby problematiku řešila, město dál není schopné stanovit jasná pravidla pro provoz služeb sdílené ekonomiky. Výsledkem jsou opakované demonstrace taxikářů. Obdobný případ je AirBnb, kdy se naopak bouří obyvatelé domů, kteří kvůli neustálé cirkulaci cizinců v bytech, které nejsou určeny pro krátkodobé ubytování, nemají chvilku klidu.

### 4. Programové prohlášení Rady hlavního města Prahy

#### LEGISLATIVA/ÚŘAD

Rada hl. m. Prahy přehodnotí a inovuje Protikorupční strategii hl. m. Prahy s důrazem na stanovení priorit a jejich důslednou implementaci; tyto principy bude uplatňovat i na příspěvkové organizace zřízené hl. m. Prahou a prosazovat v obchodních společnostech s majetkovým podílem hl. m. Prahy
* Protikorupční strategii sice máme, ale její body nejsou naplňovány samotným hlavním městem Prahou. Úkoly, které Rada zadala úředníkům, nebyly realizovány a pokud ano, tak jen z části nebo pozdě. V městských firmách nebylo realizováno nic.

Rada hl. m. Prahy zveřejní smlouvy a všechny další informace, které povedou ke zvýšení průhlednosti činnosti Magistrátu hl. m. Prahy; zpřehlední a rozšíří systém zveřejňování smluv, zajistí zveřejňování smluv uzavíraných také příspěvkovými organizacemi zřízenými hl. m. Prahou i obchodními společnostmi ve stoprocentním vlastnictví hl. m. Prahy;
* Spousta smluv není strojově čitelných, chybí metadata i informace o tom, kolik byly náklady na uvedenou službu. Prahu zachránil pouze zákon o registru smluv, který ji přikázal smlouvy zveřejňovat. Nejsou zveřejňovány faktury, ač to není technicky složité.

Rada hl. m. Prahy bude při tvorbě a realizaci strategie implementace sdílených služeb ICT klást důraz na optimalizaci nákladů na celý životní cyklus služeb ICT; umožnění co nejširší samoobsluhy uživatelů služeb poskytovaných hl. m. Prahou a městskými částmi hl. m. Prahy; publikaci a využívání otevřených a propojitelných opendat; na plnění nároků zákona o kyberbezpečnosti; využití open source software; využívání státem poskytovaných ICT služeb; vytvoření důvěryhodné elektronické identifikace občana – uživatele služeb podle nařízení EU
* Praha se i nadále drží molochů, které ji v minulosti pouštěly žilou (Marbes, OBIS, Gordic). Namísto nahrazení těchto služeb jinými se město dohodlo, že bude služby odebírat od "distributorské sítě", která bude fungovat tak, aby bylo zákonu sice dostáno, ale za distributory bude opět jeden poskytovatel softwaru (např. společnost Gordic). Stále dochází k tomu, že některé městské části vyvíjejí samy i to, co Praha (např. mobilní aplikace). Dobré je, že Praha zavedla otevřená data, kde se nachází cca 200 datových sad, je však nezbytné otevřená data rozvíjet aby byla běžným úložištěm dat tohoto typu pro úřad. Open source software je využíván poměrně málo (Alfresco, linuxové servery), přitom v oblasti kancelářského softwaru může město dosáhnout ohromných úspor zavedením svobodného softwaru. Identifikace občana vytvořena nebyla.

Rada hl. m. Prahy bude pronajímat bytové i nebytové jednotky za ekonomicky odůvodněné nájemné, které bude odpovídat stavu jednotky a domu, s výjimkou bytových a nebytových jednotek sociálního charakteru;
* Ve skutečnosti jsou stále soudcům, státním zástupcům i podnikatelům pronajímány byty za sociální ceny. Přesoutěžování smluv na pronájem nebytových prostor probíhá pomalu, kvůli čemuž Praze stále unikají desítky až miliony korun ročně.

#### ÚZEMNÍ PLÁN

Rada hl. m. Prahy navrhne legislativní změny, které zvýší pravomoci hl. m. Prahy a městských částí v oblasti regulace developerských projektů a zavede nové povinné finanční odvody developerů; bude důsledně vymáhat podíl developerů na technické vybavenosti města dle platné legislativy; vytvoří mapu existujících reklamních ploch na území hl. m. Prahy včetně vlastnické analýzy s tím, že systematizuje jejich regulaci včetně provozu městských výlepových ploch s cílem odstraňovat tzv. černý výlep;
* Developerské projekty regulovány nejsou, podíl na technické vybavennosti vymáhán není, mapa reklamních ploch také ne. 

Rada hl. m. Prahy připraví a projedná koncepci dotvoření a revitalizace Vítězného náměstí
* Nic takového se nestalo.

Rada hl. .m Prahy vypíše veřejnou soutěž o návrh dle pravidel ČKA na oblast Holešovice–Bubny;
* Vůbec nic takového se nestalo.

#### DOPRAVA

Rada hl. m. Prahy bude pokračovat v přípravě výstavby metra D jako samostatné trasy metra z Náměstí Míru do Písnice;
* Kvůli neschopnosti vykoupit pozemky se v tomto směru nestalo nic. Byl to fail. 

Rada hl. m. Prahy bude stavět nové tramvajové tratě na území hl. m. Prahy;
* Ve volebním období nebyla postavena žádná nová tramvajová trať (s výjimkou trojského mostu). Všechny tratě (s výjimkou trati na Barrandov, která bude sloužit ale bohužel zatím jen pro pole) není aktuálně ve stádiu alespoň blízkému přípravy žádná nová trať. Praha není schopna buď přesvědčit městské části (např. Praha 8) nebo občanské iniciativy (např. Praha 6) o potřebnosti tratí.

Rada hl. m. Prahy prosadí opatření vedoucí ke zklidnění severojižní magistrály v celé délce;
* Bylo připravováno, nakonec na začátku roku 2018 toto primátorka zamítla a ANO+ODS+TOP09 plán zamítly v ad hoc koalici. 

Rada hl. m. Prahy bude pokračovat v programu obnovy pražských mostů 
* Mosty jsou v havarijním stavu; 1 spadnul (Trojský), 1 musel být uzavřen (Libeňský), dalších 23 je ve velmi špatném stavu. Naprostý fail.

Rada hl. m. Prahy v rámci snahy o snížení znečištění ovzduší zavede nízkoemisní zónu na území hlavního města Prahy;
* Koalice toto odmítla s odůvodněním, že nejdřív chce mít městský okruh. 

#### BYDLENÍ

Rada hl. m. Prahy podpoří výstavbu startovacích bytů pro mladé rodiny, bytů pro sociálně znevýhodněné a hendikepované občany a pro seniory;
* Nic se nestalo, mětské části svojí iniciativu mají (Praha 2, Praha 4, Praha 17....)

Rada hl. m. Prahy zahájí rekonstrukci Pražského Výstaviště v Holešovicích, Šlechtovy restaurace, Divadla pod Palmovkou. Revitalizaci spodní části Václavského náměstí a projekt na oživení Hradčanského náměstí;
* Výstaviště není obnoveno, Šlechtova restaurace nestojí (na druhou stranu alespoň už opravy probíhají), Václavské náměstí bylo schváleno v podobě s podzemním parkovištěm a rampami, kdy dojde k navýšení počtu parkovacích míst (!). O hradčanském náměstí víme pouze to, že tam mají přijít protiteroristické sloupky.

Rada hl. m. Prahy dořeší stávající situaci pronajímaných ploch – stánků a regulaci trhů zejména v centru města;
* Výběrová řízení jsou problematická, bývají napadány a vyhrává pořád jeden subjekt (Taiko). Na staroměstském náměstí vydělává nadace politiků MČ Praha 1 na provozu stánků, na Náměstí Republiky trhy provozuje zdarma kamarád radního Hodka.

#### INFRASTRUKTURA

Rada hl. m. Prahy vytvoří centrální registr oprav a výstavby
* Nic takového nebylo zřízeno.


