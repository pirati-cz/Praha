### Souhrn úspěchů Pirátů v Praze za volební období 2014–2018

**Pomohli jsme vyřešit problém s Opencard, když jsme přesvědčili město, aby zavedlo jako alternativu papírové kupony.** I když jsou samy o sobě primitivní, Pražané získali možnost volby a Praha přestala být rukojmím poskytovatele služeb pro Opencard.

**Sepsali jsme analýzu, kdo zodpovídá za Opencard.** Z analýzy o několika desítek stranách jasně vyplývá, že odpovědnost jde za Pavlem Bémem, Petrem Hulínským a dalšími členy tehdejší Bémovy rady. Ti totiž zastupitelstvu předkládali zmanipulované informace a při vypisování zakázek porušovali usnesení zastupitelstva. Vyzvali jsme primátorku Krnáčovou, ať nechá vypracovat žalobu na odpovědné politiky, aby po nich město vymáhalo škodu občanskoprávní cestou. Ta to ale neudělala.

**Zveřejnili jsme čtvrt milionu faktur Magistrátu.** Díky nim bylo konečně možné zjistit, jak úřad hospodaří. Učinili jsme tak sami, neboť úřad i přes naše opětované apely strkal hlavu do písku. 

**Vyvinuli jsme tlak na odchod Radmily Kleslové.** Bývalá StBačka v čele Prahy 10 měla ve své funkci řadu lukrativních kontraktů s některými státními firmami. Rovněž zastávala různé posty v dozorčích radách státních a městských firem. Když jsme se pokoušeli zjistit, co bylo podstatou práce Kleslové v uvedených firmách, zjistili jsme, že žádné záznamy o její činnosti neexistují. Na podzim roku 2015 Kleslová odešla z pozic v dozorčích radách městských firem. Piráti přispěli k mediálnímu tlaku, který vedl k pádu Kleslové nejen v mětských firmách, ale i v hnutí ANO a na městské části Praha 10. Zveřejnili jsme totiž, že z funkcí v městských firmách brala přes 360 tisíc měsíčně, více než prezident republiky. 

**Spustili jsme Otevřená data v Praze.** Zastupitel Ondřej Profant byl zpočátku koordinátorem portálu otevřených dat http://opendata.praha.eu/. Díky němu se mohou Pražané dozvědět více o fungování města a jednotlivých městských firem. Uspořádali jsme hackathon, kde byla poskytnutá data využita pro tvorbu nových mobilních aplikací, které mohou Pražané využívat. 

**Odhalili jsme dotované byty soudcům a státním zástupcům.** Někteří soudci a státní zástupci, kteří mají nadstandardní příjmy, mají k dispozici byty od města za velmi nízké nájemné (za zhruba třetinové ceny než na trhu). Byli tak motivováni k tomu, aby rozhodovali v soudních sporech s hlavním městem Prahou zaujatě, tj. ve prospěch hlavního města. Navíc je to samo o sobě nespravedlivé, když lidé s mnohem nižšími příjmy musejí platit tržní nájemné.

**Rozkryli jsme, jak nevýhodné jsou pro Prahu SMS jízdenky.** Porovnali jsme výši cen služby SMS jízdenek pro město v Praze a dalších krajských městech, kde daná služba běží. Poukázali jsme na to, kolik hlavní město na službě tratí a že v porovnání s ostatními městy má množstevní přirážku. Dopravní podnik od té doby jedná s poskytovatelem o změnách smluv.

**Zveřejnili jsme Metropolitní plán.** Rozpracovaný dokument, který nahradí současný platný územní plán jsme získali díky zákonu o svobodném přístupu k informacím a dali ho na náš web. Vedení města následně dospělo k závěru, že bude lepší, když další verze bude zveřejňovat místo nás Institut plánování a rozvoje.

**Upozornili jsme na bezpečnostní díru v radiovém systému.** Zjistili jsme, že radiový systém pro bezpečnostní složky města TETRA může každý odposlouchávat. Apelovali jsme na vedení Prahy, ať zjedná nápravu. Bohužel vedení města se rozhodlo zakázku nesoutěžit a namísto toho ji přikleplo jednomu dodavateli. Snažili jsme se to z opozice zastavit, ale marně.

**Odhalili jsme, že klíčová rozhodnutí radní dělají v „kuchyňce“.** Z oficiálních záznamů a zápisů pak není jasné, na základě čeho se radní rozhodovali, což nabourává důvěryhodnost vedení města.

**Rozkryli jsme klientelistickou síť pražské ČSSD.** Zjistili jsme, že hlavní město Praha dává lukrativní zakázky firmám, které patří méně exponovaným členům ČSSD na městských částech. Za posledních 10 let si firmy 3 členů pražské ČSSD z Prahy 14 přišly u městských firem a příspěvkových organizací na 2 miliardy korun.

**Prosadili jsme do protikorupční strategie Prahy důležitá opatření.** Zveřejňování informací o zakázkách, zveřejňování faktur a nájemních smluv – a to všechno jako otevřená data. To jsou body, které Piráti navrhli a prosadli do protikorupční strategie města na rok 2017–2019. Bohužel tato opatření zůstala jen na papíře, mezi priority primátorky Krnáčové zřejmě naplňování protikorupční strategie nepatří.

**Usnesení proti politickým trafikám.** Pořadilo se nám protlačit zastupitelstvem usnesení, které po radě požaduje, aby připravila pravidla proti politickým trafikám v městských firmách a také vlastnickou politiku, aby Praha své firmy lépe řídila. Radní si ale bohužel schválili bezzubá pravidla, která nic neřeší, a systém politických trafik tak pokračuje dál.

**Transparentnější výbory.** Prosadili jsme do jednacího řádu výborů zastupitelstva povinnost zveřejňovat předem materiály, které budou projednávány - stejně jako se to dělá u zasedání zastupitelstva. Bohužel některé výbory tuto povinnost stále nedodržují, ač je k tomu opakovaně vyzýváme. Většinovou podporu jsme nenašli pro jmenovité hlasování na výborech (v zápisech není uváděno, kdo jak hlasoval, což snižuje odpovědnost jednotlivců).

**Lepší přístup zastupitelů k informacím.** Vyhráli jsme několik sporů proti Magistrátu, městským firmám a příspěvkovým organizacím, které nám nechtěly poskytovat informace. Jeden spor s městskou firmou se dostal až k Ústavnímu soudu, který nám dal za pravdu. Úředníci jsou nyní ochotnější informace předávat, protože vědí, že si svá práva dokážeme uhájit a jejich chyby zveřejníme.

**Trestní oznámení kvůli nekalostem na Praze 1.** Podali jsme několik trestních oznámení kvůli majetkovým kauzám z Prahy 1: městská část například prodávala byty výrazně pod cenou, na čemž tratila několik desítek milionů, či koupila nábytek za 20 milionů od firmy provázané s koaliční ČSSD, aniž by zakázku vysoutěžila či alespoň k tomu sepsala smlouvu.

**Praha 1 díky nám nepřijde o desítky milionů.** Kvůli mediálnímu tlaku, který jsme vyvolali, totiž vedení městské části neprodloužilo nevýhodné smlouvy v Pařížské, nejdražší nákupní ulici v Česku.

**Bránili jsme turisty před nepoctivými směnárnami.** Měsíc jsme stáli před několika nepoctivými směnárnami v Praze a upozorovali turisty na to, že v nich přijdou o třetinu peněz. Jedna taková směnárna na nás za to dokonce podala trestní oznámení. Díky našim poslancům se teď ve zrychleném režimu projednává zákon, který nekalé praktiky směnáren zarazí.

**Vytvořili jsme mapu developerských projektů na Praze 12.** Místní obyvatelé tak mají přehled o tom, co se chystá za výstavbu, a mohou ji připomínkovat.
