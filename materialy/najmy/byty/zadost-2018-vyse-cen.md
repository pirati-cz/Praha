Adam Zábranský:Dobrý den, radní Lacko zde https://www.seznamzpravy.cz/clanek/v-bytech-prahy-se-zije-az-ctyrikrat-levneji-socialni-najemne-maji-i-lide-s-vysokymi-prijmy-43642 říká, že Praha navyšuje nájemné lidem v bytech, které mají smlouvu na dobu neurčitou. Je tomu opravdu tak? Pokud vím, tak historicky se tak nedělo. V kolika případech a o kolik procent došlo během tohoto volebního období k navyšování nájemného těmto nájemníkům? Oni tedy už dnes nebydlí za cca 60 Kč/m2/měsíc?

---------------------

Ředitel Tunkl: 

Vážený pane předsedo,

na úvod mé odpovědi si dovolím konstatovat, že ve stávajícím volebním období byla usnesením Rady hl. m. Prahy č. 3141 ze dne 13.12.2016 schválena „Pravidla pronájmu a prodlužování doby nájmu bytů a ubytovacích místností v objektech HMP nesvěřených MČ“ (tímto usnesením byla změněna původní Pravidla schválená usnesením Rady hl. m. Prahy č. 504 ze dne 17.3.2015).

Oproti původním „Pravidlům“ byl na jedné straně sjednocen postup realizace pronájmu bytu seniorům, žadatelům ze zdravotních důvodů i sociálních důvodů a žadatelům o pronájem jiného bytu tak, jak tomu bylo v případě pronájmu bytu vybraným profesím. Na straně druhé pak došlo k doplnění kritérií pro pronájem bytu hl. m. Prahy i pro prodloužení doby nájmu bytu hl. m. Prahy, a to tak, že kritéria byla ve všech případech doplněna o povinnost žadatele/nájemce bytu hl. m. Prahy doložit výši finančních příjmů všech členů domácnosti. (v současné době se, s výjimkou žadatelů ze sociálních důvodů, jedná „pouze“ o informativní sběr dat, která po vyhodnocení mohou sloužit jako podklad pro příp. jednání ve věci úpravy výše nájemného).

Základním východiskem těchto Pravidel tak je, aby pomoc při zajištění odpovídajícího bydlení byla vždy adresná a sociálně citlivá a současně bylo důsledně dbáno na to, aby byla poskytnuta jen těm, kteří ji opravdu potřebují. Maximální transparentnost pravidel je rovněž protikorupčním opatřením.

Prioritními skupinami osob, na něž se bytová politika hlavního města Prahy zejména zaměřuje, jsou:

- senioři
- osoby se zdravotním postižením
- osoby v sociální tísni
- vybrané profese

s tím, že způsob podpory je specifický pro každou skupinu osob.

Ve věci úpravy výše nájemného hl. m. Praha postupuje tak, že v prvním kroku srovnává historicky vzniklé disproporce, kdy někteří nájemci z důvodu legislativního prostředí hradili nájemné ve výši 37,07 Kč nebo jen o málo vyšší za 1 m2 započitatelné podlahové plochy bytu měsíčně bez částky za vybavení bytu zařizovacími předměty. S těmito nájemci je průběžně řešeno zvyšování nájemného na částku 75,- Kč za 1 m2 započitatelné podlahové plochy bytu měsíčně bez částky za vybavení bytu zařizovacími předměty (v případě bytů zvláštního určení pak 70 Kč za 1 m2), a to buď na základě vzájemné dohody nebo soudní cestou v případě neakceptování návrhu hl. m. Prahy. Toto se týkalo 104 nájemců (v jednom případě i bytu pronajatého z kvóty bytů určení státnímu zastupitelství) a ve většině případů již došlo k navýšení nájemného :

- vyřešeno 79  (76%)
- soudní spor 3 (2,9%)
- v řešení - prověřování,  stav - zaslaná výzva 22 (21,1%)

Současně je všem nájemcům (bez ohledu na sjednaný typ nájemní smlouvy) každoročně k 1.7. upravována výše nájemného o míru inflace, a to usnesením Rady hl. m. Prahy č. 1084 ze dne 10.5.2016 o 0,3% k 1.7.2016 a usnesením Rady hl. m. Prahy č. 805 ze dne 11.4.2017 o 0,7% k 1.7.2017. Nájemné o míru inflace bude upraveno i v letošním roce, kdy inflace dosáhla 2,5% (dosud tak Rada hl. m. Prahy nerozhodla).

Souběžně s výše uvedenými kroky nechalo hl. m. Praha vypracovat znalecké posudky výše nájemného v místě a čase obvyklého (tj. tržního nájemného), a to pro parcely, na kterých se nachází bytový fond, který si hl. m. Praha hodlá ponechat pro výkon sociální a bytové politiky. Tyto pak slouží jako podkladový materiál pro případné rozhodnutí o konkrétní úpravě výše nájemného v bytech hl. m. Prahy (toto je ale výhradě politické rozhodnutí, jakým způsobem a v jaké výši k úpravě nájemného dojde).

Vybraný bytový fond pak hl. m. Praha nabízí k pronájmu formou výběrových řízení, a to:

- malometrážní a dlouhodobě neobsazené byty v domech hl. m. Prahy dle pravidel schválených usnesením Rady hl. m. Prahy č. 1718 ze dne 18.7.2017;
- byty nacházející se v domech navržených  k prodeji po technologicky - funkčních celcích dle pravidel schválených usnesením Rady hl. m. Prahy č. 1876 ze dne 15.8.2017;
- vybrané bytové jednotky v atraktivních lokalitách centra hl. m. Prahy (zejména v Praze 1 a Praze 2) jsou pronajímány dle pravidel schválených usnesením Rady hl. m. Prahy č. 1264 ze dne 30.5.2017

Výběrová řízení včetně bližších informací jsou průběžně zveřejňována na úřední desce hlavního města Prahy. Tyto byty jsou pronajímány za tržní nájemné.


---------------------------------
Adam Zábranský: Díky za odpověď. Pokud to ale chápu správně, tak cca ve 2 tisících městských bytů bydlí lidé na historický návrh MČ, o kterých tedy až nyní Magistrát zjišťuje, jaké mají příjmy. Zároveň část z nich má smlouvy na dobu neurčitou. Ze seznamu, který nám před 3 lety odbor majetku poskytl, vyplývá, že cca 1200 lidí, kteří mají nájem na dobu neurčitou, platí méně jak 80 Kč/m2/měsíc, celkem má smlouvu na dobu neurčitou cca 3000 lidí - nevím, kolik z těchto lidí je na návrh MČ, ale část z nich to určitě bude. U těchto nájemníků ani Magistrát nezjišťuje výši příjmů (protože nájemní smlouvy se neprodlužují, takže nájemníci nemají důvod údaje poskytovat). Odpovídá tahle má představa realitě? Jestli ano, tak mi přijde, že jediné řešení, které dává smysl, je těmto nájemníkům postupně navyšovat nájemné na tržní cenu a vymyslet rozumný program pro ty, kteří si tržní ceny nemohou dovolit. Jinak totiž budeme nadále přetrvávat ve stavu, kdy v městských bytech za ceny třetinové oproti tržním hodnotám bydlí lidé, kteří takovou službu od města vůbec nepotřebují...


----------------------------------
Vážený pane předsedo,

jak správně uvádíte, v problematice nájemních smluv k bytům HMP v kontextu s výší nájemného je třeba vždy rozlišit, zda je nájem sjednán na dobu určitou, nebo dobu neurčitou.

Z databáze smluv o nájmu bytů v domech HMP vedené zdejším odborem:

t.č. evidujeme celkem 6155 smluv o nájmu bytu (včetně nájemních smluv v domech určených k prodeji) a z tohoto počtu         
- 3573 je uzavřeno na dobu určitou
- 2582 je uzavřeno na dobu neurčitou

t.č. v domech schválených k prodeji uzavřeno 
- 224 smluv o nájmu bytu na dobu určitou
- 741 smluv o nájmu bytu na dobu neurčitou
po ukončení prodeje budou smlouvy o nájmu bytu v „poměru“  3349 na dobu určitou a 1841 na dobu neurčitou

U nájemních smluv uzavřených na dobu neurčitou HMP výši příjmů domácnosti nezjišťuje.

Otázka úpravy, resp. zvyšování nájemného:
- ke každoročnímu zvyšování nájemného v bytech HMP o inflaci docházelo na základě usnesení RHMP s výjimkou let 2011 až 2015, a to vždy u obou typů nájemních vztahů (doba neurčitá i doba určitá). Článek o zvyšování nájemného o inflaci nájemní smlouvy obsahují
- platná legislativa upravuje navýšení nájemného o 20% 1x za 3 roky

poznámka: pokud by RHMP rozhodla o navýšení nájemného (t.č. např. ve výši 63,63 Kč/m2/měs.) o uvedených 20% již v roce 2018, bylo by stanovené nájemné po dobu dalších tří let ve výši 76,36 Kč/m2/měs.; v roce 2022 pak 91,63 Kč/m2/měs. Na nájemné v místě obvyklé např. 160,-Kč/m2/měs. bychom se za předpokladu pravidelného zvyšování nájemného o 20% každý čtvrtý rok dostali v roce 2034 na částku 158,34 Kč/m2/měsíc. Lze pouze spekulovat, jaké bude nájemné v místě obvyklé za 16 let.

Jediným vhodným opatřením navyšování nájemného v domech HMP je jednotný postup, který bude mít stejný dopad na všechny nájemce bez ohledu na dobu určitou nebo neurčitou a bez ohledu na důvod vzniku nájmu bytu (návrh MČ, vybraná profese…).  Pouze tímto způsobem nedojde k zvýhodňování/diskriminaci jedné či druhé skupiny nájemců, kdy například klient, který si zajišťuje zvýšení životní úrovně vykonáváním dalšího pracovního poměru, bude znevýhodněn vyšším nájemným oproti klientovi, který své příjmy udržuje na nízké úrovni (ať charakterem vykonávaného zaměstnání, či proto, že je pro něj „pohodlnější“ využít příspěvku na bydlení).

S ohledem na proměnlivost výše příjmů domácnosti nelze aplikovat zvýšení nájemného na konkrétní domácnosti, ale vždy na bytové domy.

Závěrem dodávám, že program pro ty, co si vyšší nájemné nemohou dovolit, je v praxi realizován již řadu let (formou možnosti požádat o příspěvek na bydlení, resp. doplatek na bydlení) a řada nájemců bytu HMP ho využívá. Současně je OBF připraven zpracovat (a dlouhodobě tak koná) žádosti těch nájemců, kteří nemají dostatek finančních prostředků na úhradu nájemného v užívaném bytě a předložit RHMP k projednání návrh na pronájem jiného vhodného menšího bytu, který bude korespondovat s finančními možnostmi nájemce.
