Důvodová zpráva
==========

Obecná část
----------

Způsob obsazování dozorčích rad a představenstev akciových společností, ve kterých má hl. m. Praha majetkový podíl (dále jen „společnosti“), je v současnosti netransparentní a neregulovaný a neobsahuje tak žádné pojistky proti tzv. politickým trafikám. Dozorčí rady a představenstva společností jsou tradičně obsazovány čistě na základě politického klíče. Je tak pouze na vůli Rady hl. m. Prahy, resp. politických stran, které tvoří koalici, kdo kde zasedne. Dosazování statutárních orgánů jimi ovládaných společností je už často formálně mimo dosah Rady, nicméně i do těchto pozic jsou očividně dosazováni zastupitelé, spříznění politici atd. Nominace jednotlivých lidí nejsou nijak zdůvodňovány a veřejnost tak často neví, kdo jsou zástupci města ve statutárních orgánech a jaké mají pro tuto práci předpoklady. Někteří zástupci města tak mohou mít v různých společnostech několik funkcí a k tomu ještě být dlouhodobě uvolnění pro politickou funkci, jiní zase mohou být dosazeni svými rodinnými příslušníky. Tyto skutečnosti poškozují hl. m. Prahu v očích veřejnosti a Zastupitelstvo hl. m. Prahy se proto rozhodlo schválit tato Pravidla pro transparentní nominace do orgánů městských společností (dále jen „Pravidla“).

Hlavním účelem Pravidel je zajistit vyšší transparenci nominačního procesu a stanovit požadavky na členy statutárních orgánů společností, což bude mít příznivý dopad na důvěru veřejnosti a chod těchto společností.

Zvláštní část
--------------

**Obecné předpoklady**: V této části jsou stanoveny podmínky pro řádný výkon funkce člena statutárního orgánu. Ten musí být „čistý“ (z trestněprávního pohledu), nesmí mít postranní zájem na členství v orgánu, který by byl v rozporu se zájmem hl. m. Prahy (např. podnikatel na trhu s odpady by neměl být členem orgánu Pražských služeb) a jeho minulost nesmí ohrožovat důvěru veřejnosti (např. když je o někom známo, že podváděl při studiích na vysoké škole, či byl vyhozen z nějaké organizace pro pochybné hospodaření). Zároveň musí být zřejmé, že má dostatek času na práci, a maximální počet jeho funkcí ve společnostech je tak omezen na dvě. Jestliže je někdo ale například uvolněný radní či starosta, je zřejmé, že nemá dostatek času na to, aby byl zároveň členem dvou statutárních orgánů.

Tyto podmínky se vztahují na všechny členy statutárních orgánů dosazených vlivem hl. m. Prahy.

**Nominační postup**: Tato část upravuje způsob, jakým jsou místa ve statutárních orgánech obsazována. Nominační řízení by v prvé řadě mělo být průhledné, to znamená, že informace o něm (např. zápisy z jednání nominační komise, údaje o tom, kdo koho nominoval atd.) by měly být zveřejňovány. Speciálně je pak upraveno zveřejňování životopisů, které by měly obsahovat hlavně všechny relevantní informace vypovídající o odborné a profesní způsobilosti uchazeče. Zveřejňování životopisů předem je důležité proto, aby informace o uchazečích nevyšly najevo až poté, co budou vybráni.

Jednotlivé nominace projedná nominační komise a pokud bude přesvědčena o vhodnosti uchazeče, jeho nominaci doporučí. Její rozhodnutí s odůvodněními budou zveřejněná na webu. Komise může doporučit i více uchazečů, než je v daném orgánu míst k obsazení - výběr konečných kandidátů je pak na Radě, resp. pověřeném zástupci. Rada, resp. pověřený zástupce, může hlasovat i pro uchazeče, kterého komise zvolit nedoporučila, nicméně je povinen toto své rozhodnutí řádně odůvodnit. Takový postup by měl však být výjimečný.

**Politické nominace**: Politické nominace jsou nominace jednotlivých zastupitelských klubů. Jimi navržení zástupci (ať už sami zastupitelé či někdo jiný) musí splňovat obecné předpoklady - dodržení této podmínky vyhodnocuje nominační komise. Maximální počet nominací na jeden klub by měla stanovit nominační komise ve svém jednacím řádu. Politické nominace je možné užívat jen při obsazování dozorčích rad (kromě jejího předsedy) a takto navržení zástupci by měli tvořit maximálně polovinu dozorčí rady. Minimálně u obchodních společností s velkým obratem je vhodné umožnit kontrolu i opozicí. Jinak je na rozhodnutí Rady, resp. pověřeného zástupce, kolik míst se rozhodne obsadit politickými nominanty a kolik odbornými.

**Odborné nominace**: Cílem odborných nominací je zajistit, aby ve statutárních orgánech byli lidé, kteří mají dostatečnou odbornou a profesní způsobilost pro výkon příslušné funkce. Rada na návrh nominační komise a po projednání s jednotlivými obchodními společnostmi určí, jaké jsou vhodné „zvláštní“ předpoklady pro výkon konkrétních funkcí v jednotlivých společnostech. (Příklad: je vhodné, aby v představenstvu Pražské energetiky Holding byl člověk s minimálně desetiletou zkušeností v oboru energetiky, právník a člověk s alespoň pětiletou zkušeností se řízením společnosti s obratem vyšším než 100 milionů korun.) Nominační komise by ve svém jednacím řádu měla stanovit, kdo všechno může předkládat odborné nominace (např. politické kluby, vysoké školy, spolky působící v oboru či Magistrát). Takto nominováni mohou být i lidé politicky aktivní (např. zastupitelé).

**Úkoly a odměňování členů orgánů**: V této části jsou upraveny požadavky na zvolené uchazeče. Ti kromě obecných povinností musejí i vyhodnocovat naplňování vlastnické politiky hl. m. Prahy (po tom, co jí Zastupitelstvo na základě bodu 3 usnesení schválí) a v případě nedostatků, které nebude schopný vyřešit příslušný orgán společnosti, o jejich řešení požádat valnou hromadu.

Členové orgánů společností jsou v současnosti odměňováni někde nepřiměřeně málo, někde naopak nepřiměřeně příliš. Výše odměn je navíc závislá pouze na účasti na oficiálních jednání orgánů, popř. na hospodářském výsledku společnosti, na který daný člen orgánu nemusí mít vliv. Tento stav by se měl tam, kde na to má hl. m. Praha vliv, změnit. Měsíční odměny členů orgánů by měly být odvislé od výše a kvality jejich nasazení (možností je např. vykazování práce a podávání výčetek), roční odměny pak od prokazatelných výsledků jednotlivých členů. Odměny členů orgánů by však neměly výrazně přesahovat odměny vedení hl. m. Prahy. Podrobnosti stanoví Rada,

**Nominační komise**: Nominační komise by měla být sestavena obdobným způsobem jako dozorčí rada. Protože ale neexistuje, sestavuje ji Rada. Je zodpovědností Rady, aby sestavila takovou nominační komisi, která nebude vykazovat znaky pouhé „prodloužené ruky“ politické reprezentace. Členové komise by měli být přiměřeně odměňováni. Komise schválí svůj jednací řád, kde musí být zakotvena možnost zastupitelů účastnit se jednání komise, aby tak byla zajištěna dostatečná kontrola její činnosti.