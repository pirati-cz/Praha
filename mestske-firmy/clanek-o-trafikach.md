---
layout:   eu
category: blog
tags:     koalice, transparentnost
title:    V dozorčích radách pražských firem jsou téměř výhradně politici
image:    /assets/images/blog/radmila.jpg
autor:    Adam Zábranský
---

V dozorčích radách akciových společností by měli sedět hlavně lidé s odbornými kompetencemi, kteří jsou schopni zodpovědně kontrolovat činnost představenstva a chod společnosti. Bohužel realita je často taková, že dozorčí rady fungují jako politické trafiky. Piráti proto prozkoumali obsazení dozorčích rad 28 obchodních společností, na jejichž obsazení má vliv Rada hl. m. Prahy (ať už přímo či nepřímo). Pouze u 15 % (18) ze 116 členů dozorčích rad se jim nepodařilo najít politické pozadí. Ti ostatní jsou buď samotní zastupitelé hl. m. Prahy, zastupitelé městských částí, kandidáti do voleb či politici působící mimo pražská zastupitelstva.

Nejvíce členů dozorčích rad pochází z hnutí ANO (44), ČSSD (23) a Trojkoalice (18). Alespoň jednoho člena v dozorčí radě má však i TOP 09, ODS či KSČM. Piráti žádného člena v dozorčích radách nemají. Nejvíce zastupitelů hl. m. Prahy v těchto orgánech má hnutí ANO (celkem je jimi obsazeno 20 míst, přičemž někteří zastupitelé sedí v několika dozorčích radách). Je pravděpodobné, že někteří politici jsou dostatečně kompetentní na to, aby mohli svou funkci řádně vykonávat. Nicméně v současnosti se tyto pozice rozdělují čistě na základě politického klíče, tudíž tento stav není vůbec zaručen.

Důkazem, že dozorčí rady se stále používají také jako trafiky, je např. ponechání zastupitelky Moniky Krobové-Hášové (zvolena za TOP 09, dnes v zastupitelstvu nezařazená, hlasuje s koalicí) v dozorčí radě Pražské energetiky po letošní převolbě ze strany Pražské energetiky Holding. „Koalice se Krobové-Hášové nějak musela odvděčit za to, že ji podporuje při hlasováních v zastupitelstvu. Místo v dozorčí radě PRE, které je placeno desítkami tisíc korun měsíčně, tak pro ni byla jasná volba,“ shrnuje zastupitel za Piráty Adam Zábranský, který průzkum provedl. Dalším příkladem je obsazení dozorčí rady Pražské teplárenské Holding synem radní pro sport Novákové (ČSSD) Vladimírem Novákem (odměna za funkci alespoň 20 000 Kč měsíčně). V mnoha dalších případech to vypadá, že koalice vnímá členství v dozorčí radě jako způsob, jak zajistit alespoň nějaké peníze koaličním zastupitelům, kteří nejsou pro svou funkci uvolněni (tedy všichni kromě radních a některých předsedů výborů).

Dozorčí rady tedy často slouží jako jednoduchý zdroj příjmů. Někdy jde ale spíše o prostředek, jak si zajistit ve firmě vliv. Jak jinak si vysvětlit zvolení europoslance Miroslava Pocheho (ČSSD) do dozorčí rady Pražské strojírny (dceřiná společnost Dopravního podniku) či starostky Prahy 10 Radmily Kleslové (ANO) do dozorčí rady PRE a představenstva pražského teplárenského holdingu. Poche i Kleslová mají už tak peněz dost (Poche má plat europoslance a Kleslová ke svému platu starostky dostává ještě 100 000 Kč měsíčně od ČEZu), ale oba jsou považováni za šedé eminence pražské politiky.

Piráti s takovýmto způsobem obsazování dozorčích rad nesouhlasí. „Už v květnu jsme poslali Radě hl. m. Prahy návrhy na zlepšení fungování pražských firem. Na příklad jsme požadovali, aby Rada vymezila kvalifikační předpoklady členů statutárních orgánů městských firem a aby tito členové více informovali o své činnosti. Radní pro majetek Hašek (ANO) nám odpověděl, že děkuje za podněty, ale nic se nezměnilo,“ zakončuje zastupitel Adam Zábranský, který se fungováním městských firem zabývá.

## Odkazy

* [Zdrojová data k analýze](https://github.com/pirati-cz/KlubPraha/blob/master/materialy/mestske-firmy/dozorci-rady.xlsx)
* [Piráti doporučují otevřít pražské firmy lepší kontrole](https://praha.pirati.cz/podnety-k-otevreni-firem.html)
* [Přehled akciového portfolia hl. m. Prahy](https://praha.pirati.cz/assets/images/blog/prazskefirmy-prehled.png)
